BALDRIC OF BOURGUEIL, HISTORIA IEROSOLIMITANA, Book 1
(7,378 words; 5 biblical references identified by latest editor)
LIBER PRIMUS.
Ierusalem, totius Iudee metropolim, non ignobilem nec ignotam ciuitatem, regalibus
honorificentiis in immensum multotiens decoratam, multotiens a tirannis hostibus
obsessam, et ad solum usque dirutam, et a propriis filiis in captiuitatem abductis orbatam,
uariasque temporum tumultuationes ante saluatoris aduentum perpessam, nouerunt qui
uel historiographorum libros saltem tenuiter legerunt, uel qui computantium relationi
aures audiendi auidas accomodauerunt. Iam uero Christum predicantem super eam flesse,
et eius abolitionem denuntiasse, nullus ignorat, nisi quis forte paginam euangelii
imprudens et impudens uecorditer conculcat. Quod quomodo acciderit, legenti gesta Titi
et Vespasiani indifficulter patebit: quam lectionem uir eloquentissimus Iosephus stilo
celebri consecrauit. Ipsam iterum reedificatam et Christianis insignibus insignitam et
ecclesiarum edificiis decentissimis honoratam, ipsa adhuc loquuntur edificia, et quibus
tota ciuitas circumuallatur prouecta testantur moenia. Que ciuitas, quoniam in ipsius sue
Christianitatis temporibus Christo suo quam oportuit minus obtemperauit, terreno regi
subiugata rursum seruiuit, quia celesti imperatori militare pedetentim contempsit. Facta
est igitur Babilonico admirabili tempore diutino tributaria, que superba ceruicositate a
Christo suo deuiauerat. Quamobrem seruierunt dominis prophanis si qui mortem
euaserunt uel captiuitatem, eiusdem urbis coloni; et dominati sunt filiis indigenis gentiles
aduenticii. Pollutum est nimirum sanctum Dei templum; et facta est aula Dei gentium
conuenarum irreuerenter conuenticulum. Domus orationis spelunca latronum facta est, et
filiis suis mater Ecclesia in nouercam alienata est. Sane Sancti Sepulchri ecclesiam Paulo
seruari sinebant honorificentius: non quia multum de religione Christiana curabant, sed
quoniam taliter utilitatibus et cupiditatibus suis satisfaciebant. Aduentabant siquidem a
remotis orbis partibus Christiani, orationis gratia, et honorabant sanctuarium illud
largifluis oblationibus. Confluentes autem Christianos multimodis gentiles angariis
affligebant; et opimis euectionibus, quas attulerant, peregrinos funditus emungebant,
utpote quos et de uecturis conducendis inuitos in uia compellebant, et ab introitu
desiderate et diu quesite ciuitatis, quousque ingrediendi pretium dedissent, coercebant; et
sic uariis exactionibus eos pauperabant; ad extremum uero ab iniuriatis corporibus
animas plerumque tormentis profligatas extorquebant. Ecclesiarium etiam alias in usus
peculiares gens barbara reduxerant, aut in ipsis iumenta sua stabulantes, aut si quid est
ignominiosius in eis operantes. Exacerbauerunt itaque contra se Deum, qui Deum
abominabiliter inhonorauerunt; et loca sancta illicitis et foedis actibus dehonestauerunt.
Decreuit igitur eos diuinum consilium castigare; et per eos quibus imperitauerant
deliberauit eos a Deo locis dicatis eliminare. Iam enim gentiles usque Antiochiam
imperium suum dilatauerant; et similiter ipsius sancte ciuitatis loca gloriosa fedauerant.
Iccirco irritauerant in se furorem omnipotensis, quoniam operum suorum fetorem
emiserant in celum. Videbamus aliquando ciues ipsius Ierusalem, inter nos, mendicos et
exules: uidebamus indigenas Antiochie casum locorum sanctorum deplorantes sibique
pauperatis suppliciter stipem publicam implorantes. Aliqui condolebamus egenis, id
ipsum siquidem per nostros, si quando reuertebantur, audiebamus peregrinos. Publice
predicationis causa, papa Romanus, Urbanus nomine, uenit in Gallias, et prout erat
disertus seminiuerbius, uerbum Dei passim seminabat. Sane Placentie concilio generali 
celebrato, prelibatus pontifex paulo post Aruernis aduenit, ibique cum multis Galliarum
episcopis et abbatibus iterum generalem synodum celebrauit. In qua, que ad fidem
pertinebant premissis, de Christianorum Ierosolimitanorum et Antiochenorum casibus
erumnosis huiuscemodi sermonem subiunxit. Confluxerant etiam ad concilium e multis
regionibus uiri potentes et honorati innumeri, quamuis cingulo laicalis militie superbi.
Itaque residens in pulpito sic perorauit.
Sermo Urbani pape.
‘Audiuimus, fratres dilectissimi, et audistis, quod sine profundis singultibus retractare
nequaquam possumus, quantis calamitatibus, quantis incommoditatibus, quam diris
contritionibus, in Ierusalem et in Antiochia et in ceteris orientalis plage ciuitatibus,
Christiani nostri, fratres nostri, membra Christi, flagellantur, opprimuntur, iniuriantur.
Germani fratres uestri, contubernales uestri, couterini uestri. Nam eiusdem Christi et
eiusdem ecclesie filii estis, in ipsis suis domibus hereditariis uel alienis dominis
mancipantur, uel ex ipsis exploduntur, aut inter nos mendicant; aut, quod grauius est, in
ipsis suis patrimoniis uenales exulant et uapulant. Effunditur sanguis Christianus, Christi
sanguine redemptus; et caro Christiana, carni Christi consanguinea, nefandis ineptiis et
seruitutibus nefariis mancipatur. Illis in urbibus ubique luctus, ubique miseria, ubique
gemitus. Suspiriosus dico; ecclesie in quibus olim diuina celebrata sunt sacrificia, proh
dolor, ecce animalibus eorum stabula preparantur. Nequam homines sanctas occupauere
ciuitates. Turci spurii et immundi nostris confratribus dominantur. Antiochie beatus
Petrus primus presedit episcopus. Ecce in ipsa ecclesia gentiles suas collocauere
superstitiones; et religionem Christianam, quam potissimum coluisse debuerant, ab aula
Deo dicata turpiter eliminauerunt. Predia sanctorum stipendiis dedita et nobilium
patrimonia sustentandis pauperibus contradita pagane tirannidi subiiciuntur; eisque in
proprios usus redactis domini crudeles abutuntur. Sacerdotium Dei humotenus
conculcatum est. Sanctuarium Dei, proh nefas, ubique profanatum est. Si qui adhuc ibi
latitant Christiani, inauditis exquiruntur tormentis. De sancta Ierusalem, fratres, hucusque
quasi loqui dissimulauimus, quia ualde loqui de ea pertimescimus et erubescimus:
quoniam ipsa ciuitas, in qua, prout omnes nostis, Christus ipse pro nobis passus est,
peccatis nostris exigentibus, sub spurcitiam paganorum redacta est, Deique seruituti, ad
ignominiam nostram dico, subducta est. Quod enim ita est improperii nostri cumulus est
Christianorum qui ita promeruimus magnum dedecus est. Cui seruit nunc ecclesia beate
Marie, in qua ipsa pro corpore sepulta fuit in ualle Iosaphat? Sed quid templum
Salomonis immo Domini pretermisimus, in quo simulacra sua barbare nationes contra ius
et fas modo collocata uenerantur? De sepulcro dominico ideo reminisci supersedimus,
quoniam quidam uestrum oculis uestris uidistis quante abominationi traditum sit. Inde
uiolenter abstrahunt Turci quas pro helemosina illuc multotiens intulistis oblationes; ibi
nimirum multas et innumeras religioni nostre ingerunt irrisiones. Et tamen illo in loco,
non ignota loquor, requieuit ibi Deus pro nobis mortuus est, ibi sepultus est. Quam
pretiosus locus sepulture domini locus concupiscibilis, locus incomparabilis. Neque ibi
siquidem Deus adhuc annuum pretermittit facere miraculum: cum in diebus passionis sue,
extinctis omnibus et in sepulcro et in ecclesia circum circa luminibus, iubare diuino
lampades extincte reaccenduntur. Cuius pectus silicinum, fratres, tantum miraculum non
emolliat? Credite mihi, bestialis homo et insulsi capitis est, cuius cor uirtus diuina tam 
presens ad fidem non euerberat. Et tamen gentiles cum Christianis ista uident
communiter, nec emendantur. Perterrentur equidem, sed non conuertuntur ad fidem: nec
mirum, quoniam multis obcecatio illis dominatur. Quantis afflictationibus uos, qui
adestis, qui redistis, iniuriauerint, uos ipsi melius nostis, qui substantias uestras qui
sanguinem uestrum inibi Deo immolastis. Hec iccirco, karissimi, dixerimus, ut uos ipsos
sermonis nostri testes habeamus. Plures supersunt et fratrum nostrorum miserie, et
ecclesiarum Dei depopulationes, que singulatim possemus referre; sed instant lacrime et
gemitus, instant suspiria et singultus. Ploremus, fratres, eia ploremus et cum psalmista
medullitus plorantes ingemiscamus. Nos miseri, nos infelices quorum diebus prophetia
ista completa est. Deus, uenerunt gentes in hereditatem tuam: polluerunt templum
sanctum tuum; posuerunt Ierusalem in pomorum custodiam. Posuerunt morticina
seruorum tuorum escas uolatibus celi, carnes sanctorum tuorum bestiis terre. Effuderunt
sanguinem innocentem, tanquam aquam in circuitu Ierusalem, et non erat qui sepeliret.
Ve nobis, fratres, nos, qui iam facti sumus opprobrium uicinis nostris, subsannatio et
illusio his qui in circuitu nostro sunt, condoleamus et compatiamur fratribus nostris,
saltem in lacrimis. Nos abiectio plebis facti, et omnium deteriores, immanissimam
sanctissime terre plangamus deuastationem. Quam terram merito sanctam dixerimus, in
qua non est etiam passus pedis quem non illustrauerit et sanctificauerit uel corpus uel
umbra saluatoris, uel gloriosa presentia sancte Dei genitricis, uel amplectendus
apostolorum comeatus, uel martirum ebibendus sanguis effusus. Quam beati, O Stephane
protomartir, qui te laureauerunt lapides? Quam felices, O Babtista Iohannes, qui tibi ad
saluatorem baptizandum seruierunt Iordanici latices? Filii Israel ab Egiptus educti, qui,
Rubro Mari transito <uos>, prefigurauerunt, terram illam armis suis, Iesu duce, sibi
uindicauerunt; Iebuseos et alios conuenas inde expulerunt; et instar Ierusalem celestis,
Ierusalem terrenam incoluerunt. Quid dicimus, fratres? Audite et intelligite. Vos accincti
cingulo militie, magno superbitis supercilio; fratres uestros laniatis, atque inter uos
dissecamini. Non est hec militia Christi, que discerpit ouile redemptoris. Sancta ecclesia
ad suorum opitulationem sibi reseruauit militiam, sed uos eam male deprauatis in
malitiam. Ut ueritatem fateamur, cuius precones esse debemus, uere non tenetis uiam per
quam eatis ad salutam et uitam. Vos pupillorum oppressores, uos uiduarum predones, uos
homicide, uos sacrilegi, uos alieni iuris direptores. Vos pro effundendo sanguine
Christiano expectatis latrocinantium stipendia; et sicut uultures odorantur cadauera, sic
longinquarum partium auspicamini et sectamini bella. Certe uia ista pessima est, quoniam
omnino a Deo remota est. Porro si uultis animabus uestris consuli, aut istiusmodi militie
cingulum quantocius deponite, aut Christi milites audacter procedite, et ad defendendam
orientalem ecclesiam uelocius concurrite. Hec est enim de qua totius uestre salutis
emanauerunt gaudia, que distillauit in os uestrum diuini lactis uerba, que uobis propinauit
euangeliorum sacrosancta dogmata. Hec ideo, fratres, dicimus, ut et manus homicidas a
fraterna nece contineatis; et pro fidei domesticis uos exteris nationibus opponatis; et sub
Iesu Christo, duce nostro, acies Christiana, acies inuictissima, melius quam ipsi ueteres
Iacobite, pro uestra Ierusalem decertetis; et Turcos qui in ea sunt, nefandiores quam
Iebuseos, impugnetis et expugnetis. Pulchrum sit uobis in illa ciuitate mori pro Christo, in
qua Christus pro uobis mortuus est. Ceterum si uos citra mori contigerit, id ipsum
autumate mori in uia, si tamen in sua Christus uos inuenerit militia. Deus eiusdem denarii
retributor est, prima et hora undecima. Horrendum est, fratres, horrendum est, uos in
Christianos rapacem manum extendere; minus malum est in Sarracenos gladium uibrare; 
singulare bonum est, quia et caritas est, pro fratribus animas ponere. Ne uero de crastinis
euectionibus solliciti sitis: sciatis quia timentibus Deum nichil deest, nec his qui eum
diligunt in ueritate. Facultates etiam inimicorum uestre erunt: quoniam et illorum
thesauros expoliabitis, et uel uictoriosi ad propria remeabitis, uel sanguine uestro
purpurati perenne brauium adipiscemini. Tali imperatori militare debetis, cui omnis non
deest potentia, cui que rependat nulla desunt stipendia. Via breuis est, labor permodicus
est qui tamen immarcescibilem uobis rependet coronam. Iam nunc igitur auctoritate
loquamur prophetica. Accingere, o homo unusquisque, gladio tuo super femur tuum,
potentissime. Accingimini, inquam, et estote filii potentes: quoniam melius est uobis mori
in bello, quam uidere mala gentis uestre et sanctorum. Non uos demulceant illecebrosa
blandimenta mulierum necque uestrarum, quin eatis; nec uos deterreant perferendi
labores, quatinus remaneatis.’
Et conuersus ad episcopos:
‘Vos, inquit, fratres et coepiscopi, uos consacerdotes et coheredes Christi, per ecclesias
uobis commissas id ipsum annuntiate, et uiam in Ierusalem toto ore uiriliter predicate.
Confessis peccatorum suoram ignorantium securi de Christo celerem paciscimini ueniam.
Vos autem qui ituri estis, habebitis nos pro uobis oratores; nos habeamus uos pro populo
Dei pugnatores. Nostrum est orare, uestrum sit contra Amalechitas pugnare. Nos
extendemus cum Moyse manus indefessas, orantes in celum; uos exerite et uibrate
intrepidi preliatores in Amalech gladium.’
Finit sermo Urbani Pape
His uel aliis huiuscemodi a domino apostolico his qui aderant luculenter intimatis, alii
suffundebantur lacrimis ora; alii trepidabant, alii super hac re disceptabant. Inter omnes
autem in eodem concilio, nobis uidentibus, uir magni nominis et summe ingenuitatis
episcopus Podiensis, nomine Aimarus, ad dominum papam uultu iocundus accessit, et
genu flexo licentiam et benedictionem eundi poposcit et impetrauit; insuper et ab
apostolico mandatum promeruit, ut omnes ei obedirent <et ipse>, pro officio suo in
omnibus exercitui patrocinaretur; utpote quem omnes magne strenuitatis et singularis
industrie presulem nouerant. Digno itaque exercitui Dei inuento primicerio prebuit
assensum multitudo multa nobilium; et statim omnes in uestibus superamictis consuerunt
sancte crucis uexillum. Sic etenim papa preceperat; et ituris hoc signum facere
complacuerat. Quippe predicauerat summus pontifex dominum dixisse sequacibus suis:
‘Si quis non baiulat crucem suam et uenit post me, non potest meus esse discipulus.
Iccirco, inquit, debetis uobis crucem coaptare uestris in uestibus, quatinus et ex hoc
tutiores incedatis, et his qui uiderint et exemplum et incitamentum suggeratis.’
Dum hec agerentur, ecce ex improuiso affuerunt legati comitis Tolosani, Raimundi
uidelicet de Sancto Egidio, qui ipsum iturum iamque crucem sibi coaptasse pape
retulerunt, et in concilio testati sunt.
‘Adiuncti sunt etiam ipsi, inquiunt, milites innumeri, et populum in ducatu suo conducet
quam plurimum.’
Et adiecerunt: ‘Si quis est Dei, iungatur ei, quoniam et opes suas indigentibus
communicabit, et auxilium et consilium suum nemini uiantium denegabit. Ecce, Deo
gratias, iam Christianis ituris duo ultronei processere duces, ecce sacerdotium et regnum,
clericalis ordo et laicalis ad exercitum Dei conducendum concordant. Episcopus et
comes, Moysen et Aaron nobis reimaginantur.’ 
His auditis, si qui pussillanimes heri extiterant, hodie animabantur, et sancta cruce passim
palliabantur. Solutum est concilium, et nos unusquisque properantes rediuimus ad
propria. Predicabant episcopi, et uoce liberiori iam illud idem uociferabantur laici.
Verbum Dei seminabatur, et cotidie numerus Ierosolimitanorum augebatur,
uerecundabantur qui remanebant, etiam coram gloriabantur qui peregrinaturi disponebant.
Alii alios cohortabantur, et in angulis et in compitis, inde singuli sermocinabantur.
Nimirum pro his agendis dicunt quedam diuinitus contigisse signa, que nos omnino non
ignoramus uera. Anno siquidem ab incarnatione domini millesimo nonagesimo quinto,
pridie nonarum Aprilium, feria quarta, luna uicesima quinta, uisus est ab innumeris
inspectoribus in Galliis tantus stellarum discursus, ut grando, nisi lucerent, pro densitate
putarentur. Opinabantur etiam quidam eas cecidisse; nos tamen de earum occubitu nichil
temere presumimus affirmare. Nouimus tamen, ueritate testante, quia quandoque stelle
cadent de celo. De discursu autem uel earum coruscationibus, si quis hesitat, uel nobis
credat, uel annalibus nostris, in quibus id notatum repperiet, saltem adquiescat. Quid
autem concursus iste precipue portenderit minime diffinimus, presertim cum nobis
nondum datum sit nosse misterium Dei. Sed per parabolas et quasdam competentias
motui stellarum Christianitatis motum comparabant. Quippe anno subsequente et synodus
Aruernis habita est, et uia inchoata est. Preter hec omnia, quedam Christianis intima
inspirabatur uoluntas, ut pene omnes iter arriperent, si stipendiorum facultas eis
suppeteret. Letabantur patres, filiis abscedentibus; gaudebant uxores, abeuntibus maritis
dilectissimis; plusque tristabantur quia remanebant, plures tamen abierunt, quam quod uel
uix, uel nullatenus redituri earum uiri properabant. Et mirum in modum, quod fieri solet
in mortibus carorum, lacrimas his et illis extorquebat iocunditatis affectus. Excessit
tamen medicina modum, quia plus quam debuit in quibusdam eundi uoluntas subrepsit.
Nam et multi heremite et reclusi et monachi, domiciliis suis non satis sapienter relictis,
ire uiam perrexerunt. Quidam tamen, orationis gratia, ab abbatibus suis accepta licentia,
profecti sunt; plures autem fugiendo se subduxerunt. Multi etiam de gente plebeia crucem
sibi diuinitus innatam iactitando ostentabant: quod et idem quedam et mulierculis
presumpserunt. Hoc enim falsum omnino deprehensum est. Alii uero ferrum calidum
instar crucis sibi adhibuerunt, uel peste iactantie, uel bone sue uoluntatis ostentatione.
Sed de his ut libet. Talibus enim rumoribus concursus euntium in tantum augmentabatur,
ut iam esset numerus innumerus. Hec iccirco inseruimus, ne uel aliquid preterisse
uideamur, uel nostratibus, in uanitatibus suis, pepercisse redarguamur. Nec tantummodo
populares citramontanos homines his rumor exciuit, sed palatinos consules et regios
tirannos cieuit; uidelicet Hugonem Magnum, fratrem regis Francorum; Robertum
Normannie comitem, Anglorum regis filium; iterum Robertum Flandrensem. In
Alemannie partibus dux Godefredus, cum fratre suo Balduino, sermonem hunc recepit, et
iterum alius Balduinus comes de Monte. Ultra montes quoque, in Apulia scilicet, uerbum
istud percrebuit et Boamundum, uirum admodum industrium, Roberti Guischardi filium,
ducis Rogerii fratrem uocauit, eique Tancredum, nepotem suum, Richardum de
Principatu sociauit. Porro si de uiris consularibus loqui attentarem, nec de Radulfo
Balgenciacensi tacerem, nec Ebrardum de Puisat pretermitterem, nec de Centorio de
Bieria, nec de Guillelmo Amaneo quasi dissimularem, nec multos alios stilus noster
fastidiret: qui tamen preclaris facinoribus suis se ipsos magnificauerunt, et in exercitu Dei
se laudabiliter habuerunt. Nec tamen hos uel alios emula preteribit obliuio, ubi se
opportuna offeret occasio. Predicti itaque uiri, expeditionem Dei aggressi, 
Constantinopolim, imperatorie dignitatis ciuitatem, cum populis innumeris
appropinquauerunt. Neque siquidem ipsam Angliam, uel alias maritimas insulas, licet a
nobis undisoni maris abysso ab orbe remotas, tonitruum illud latere potuit; immo et
Britones et Gascones, et extremos hominum Gallicios, fama perniciter succrescens
animauit et armauit. Venecii quoque et Pisani et Ienuani, et qui uel oceani uel maris
Mediterranei litus incolebant, nauibus onustis armis et hominibus, machinis et
uictualibus, mare sulcantes operuerunt; et qui terra ibant, uniuerse terre faciem, tanquam
locuste, occuluerunt. Transeundum fuit predictis Alamannis per Hungariam, et
transierunt. Petrus quidam, magnus heremita, cum multis Alemannis et Francis plurimis,
subsequens agmen precesserat, et regiam ad urbem applicuerat. Inuenit tamen multos
Lumbardos et Longobardos et iterum Alemannos qui eum precesserant; et ex imperatoris
responso, uenientem exercitum sustinebant. Imperator autem interim eis mercatum dari
iusserat, sicut erat rectum, in ciuitate. Mandando quoque mandauerat, ne quemdam sinum
maris, quem brachium Sancti Georgii uocant, transfretarent, quousque maximus qui
subsequebatur exercitus aduenisset.
‘Si enim, ait, aliter egeritis, efferi gentiles in uos irruent, et imbellem hanc periment
legionem.’
Quod et sic postea contigit. Gens etenim illa sine rege, sine duce, uariis aggregata locis,
indisciplinate uiuentes, in res alienas rapaciter inuolabant, et plumbum, de quo ecclesie
cooperte fuerant, absportabant et uendebant; necnon et palatia destruebant, et in omnibus
se nequiter agebant. His cognitis, imperator iratus est ualde, quippe qui beneficiis suis eos
iam uidebat ingratos. Coegit itaque eos transfretare expulsos a ciuitate. Qui transfretati,
multis iterum illicitis in Christianos patratis, nam et domos eorum et ecclesias, hostiliter
terra depredata, cremauerunt, tandem uenerunt Nichomiam. Illic, Lombardis et
Longobardis, et Alamannis a Francis separatis, Franci siquidem ferociores et
intractabiliores erant, et ob id, ad omne malum procliuiores, prefecerunt sibi gentes alie,
Francis remotis, quemdam Rainaldum; et sub eius ducatu ingressi sunt Romaniam. Ultra
Nicenam autem ciuitatem progredientes quatuor itinere dierum, inuenerunt quoddam
castellum cui nomen Exerogorga, incertum an timore an industria, incolis omnibus
uacuum. Illud igitur intrantes causa hospitandi, ibi demorati sunt, quippe ipsum
inuenerunt omnium uictualium redundantia plenum. Quo Turci per exploratores suos
cognito, haut mora circumuallare castellum festinauerunt. Rainaldus cum suis castellum
exierat, ut Turcis uenientibus pretenderet insidias. Preualuerunt autem Turci, et multos ex
eis gladio ceciderunt; si qui uero potuerunt, fuga elapsi, in castellum recepti sunt. Quo
undique obsesso, aquam illis confestim abstulerunt. Fons etenim et puteus, quo castellum
sustentabatur, extra erat; quem utrumque uiriliter circumseptum Turcorum exercitus
indesinenter obseruabat. Nichil laborantibus aque penuria durius. Nichil tutius tuta
expugnat loca, quam intolerabilis sitis iniuria. Coacti sunt ergo Christiani suorum
sanguinem elicere et bibere iumentorum. Alii pannos in cisternas limosas deponebant, et
si quid humoris inuenissent, in os suum exprimere non erubescebant. Dictum est, quod
nimis turpe est, quoniam quidam in manibus suis micturiebant et sorbebant. Alii, si forte
repperissent terram humidam uel frigidam, fodiebant; et in ipsa uel nudi supinabantur, uel
suis apponebant pectoribus, ut saltem sic quoquomodo refrigerarentur. Quis in tantis
anxiatus angustii uiuere potuit? Sustinuerunt tamen moribundi grandem hanc per octo
dies incommoditatem, sacerdotibus qui aderant sic interim sermocinantibus. 
‘Sustinete, fratres; ut enim tentet uos adest Deus. Nolite itaque desperare in his etiam
magnis tribulationibus, sed efficite ignauiter, ut qui eius prouocastis iram, uel in arto
positi nunc, eius largifluam uobis euerberetis misericordiam. Promereri poteritis in tali,
angustia positi eius beneficium, si ad ipsius toto corde confugietis auxilium. Ipse olim
percuti iussit in deserto Sina petram; et fluxerunt aque, et biberunt patres nostri in
satietate. Adhuc est eiusdem potentie; adhuc est eiusdem misericordie. Si uos modo non
exaudierit, culpa nostra est; si uos modo non respexerit, nostra est negligentia.
Reminiscamini quoniam grauiter eum offendimus, et irritauimus, quia in rerum
fraternarum rapacitate et in ecclesiarum destructione inexplebiliter crassati sumus.’
Hec illis sacerdotes cotidie referebant, sed illi nullo uino compunctionis potari poterant.
Computruerant illi, tanquam iumenta in stercoribus suis ideoque de peccatis suis, indurati
corde cum pharaone, Deo satisfacere nequaquam potuerunt: quocirca perierunt.
Obturauerunt igitur aures suas, aspidibus surdiores, contra uoces incantantium sapienter;
et iccirco reuera operati sunt insipentier. Quin Domini dux eorum Rainaldus cum Turcis
consiliatus est, et ut eis, si posset, fratres suos proderet pactus est. Exiuit itaque cum
multis, fingens se ad bellum procedere, et transfuga fugit ad Turcos. Qui remanserant,
inhonestam coacti fecerunt deditionem; et, o miserum facinus, uersi in desperationem,
contra Deum abominabilem commiserunt apostasiam. Illi uero qui fidei sue testimonium
perhibuerunt, uel capitalem subiere sententiam; uel in signum positi, sagittati sunt; uel
abinuicem diuisi, pro uili pretio uenundati sunt; uel in captiuitatem abducti sunt: alii in
Antiocham, alii in Corosanum, alii in Aleph, aut ubi de eis triumphantibus et
captiuantibus captiuos captiuatum ire magis complacuit: qui tamen pro fidei Christiane
inconuulso tenore glorioso fine quieuerunt. Hanc persecutionem primam perpessi sunt
Christiani tertio kalendas Octobris. Audientes interim Turci quod Petrus heremita et
Walterius cognomento Sine habere, in alia ciuitate, cui nomen Ciuitot, prope Nicenam
essent, persequi aggressi sunt illos, pro secundis successibus rabidiores, et more luporum
debacantium uel foete tigridis, sanguini effundendo procliuius incumbentes. Iam igitur,
securi de triumpho, accurrentes obuiauerunt Walterio, quem et multos qui cum eo erant
obtruncauerunt. Petrus enim heremita iam Constantinopolim redierat, quoniam illum
auscultare gens litigiosa non adquiescebat, et quoniam eos imparatos Turci reppererunt,
ideo facilius superauerunt. Decollauerunt etiam quemdam Domini sacerdotem missarum
solemnia suppliciter celebrantem. Sed qui potuerunt euadere uiui fugerunt, uel in carectis
uel in siluis uel in montanis delitescentes. Alii Ciuitot castellum, quatinus se defenderent,
tenuerunt: quod et Turci protinus obsederunt, lignisque quam plurimis undequaque
allatis, incendium et castello et hominibus preparabant. Christiani autem, extrema iam in
desperatione positi, animosiores, desperatio siquidem aliquando audaciores facit,
audenter in ligna iaculati sunt ignem. Sic ergo euaserunt incendium, sed non omnino
euaserunt imminens mortis periculum. Apprehenderunt siquidem Turci totam castri
munitionem; et Christianios apprehensos uel occiderunt, uel captiuauerunt, uel in
quodlibet opprobrium subsannauerunt. Hoc iterum passio contigit eis mense Octobri.
Ecce modico temporum interuallo, paruo terrarum interstitio Christianitas bis profligata
est, bis multata, bis castigata. Quod pro expiatione facinorum suorum illis contigisse non
ambigimus, et pro reprimenda minus cautorum stoliditate, et pro subsequentis exercitus
necessaria castigatione. Qui enim adhuc citra Constantinopolim castra metati fuerant, hoc
audito, multi etenim profugi redierant, quorum omnium arma imperator emerat, quatinus
inermes suis minus nocere possent; alii alios expectabant, quatinus consilio 
communicato, auxiliaribus freti ducibus, et copiis stipati militaribus, terram inimicorum
ingrederentur, Deitate sibi, precum pura confessione, prius complacata. Dum hec
agerentur, dux Godefredus et Balduinus frater eius, et Balduinus de Monte cum turmis
suis per Hungariam commeantes, Constantinopolim appropinquabant. Podiensis namque
episcopus et comes Raimundus per Sclauariam gradiebantur. Hugo Magnus et
Flandrensis comes, et Normannus, cum suis commilitonibus Romam pretereuntes, in
Apuliam deuenerunt. Boamundus autem tantas Francorum frequentias audiens aduentare,
neque siquidem tantum hominem huiusce rei ignarum tam diuulgata fama pertransire
poterat, singulorum probitatibus signisque perscrutatis, pallium optimum sibi precepit
afferri. Quod per particulas concisum, crucem unicuique suorum distribuit, suamque sibi
retinuit. Tantus igitur militum concursus ad eum subito factus est, quatinus comes
Rogerius in obsidione, erant siquidem uterque in quadam obsidione, pene solus remanere;
dolensque se suam amisisse gentem, Siciliam cum paucis reuersus est. Boamundus
autem, ut erat uir per omnia modestissimus, modeste uiam suam et euectiones preparauit;
et cum optimatibus suis et affluentibus armatorum copiis transfretauit, et tandem
tranquillo remige suo in Bulgarie partibus applicuit. Nomina uero suorum qui ei hoc in
itinere adheserunt, eique aliis coheserant in bellis, hec sunt: Tancredus Marchionis filius;
Richardus de Principatu; Rannulfus frater eius; Robertus de Ansa; Ermannus de Canni;
Robertus de Surda Valle; Robertus filius Turstani; Huncfredus, filius Radulfi; Richardus,
filius comitis Rainulfi; et comes de Rusinolo cum fratribus suis, et Boellus Carnotensis;
Alberedus de Cagnano, et Hunfredus de Monte Sciaboso. Hi omnes unanimiter
Boamundo coniuncti sunt; eique se deuotissime in uia Dei obedituros, inseparabiliter
iurauerunt. Hugo uero Magnus et Willelmus, Marchisi filius, ad portum Bari pelagus
prepropere ingressi sunt; et nauigantes applicuerunt Durachium. Dux autem ciuitatis
illius, de principibus imperatoris unus, arbitratus eos, ut reuera erant, uiros magnos et
gnaros, apprehendi iussit illos, utpote qui nondum erant cuneis militaribus et auxiliaribus
peditum manipulis satis premuniti. Fecit ergo eos sub excubanti custodia
Constantinopolim sollerter deduci, quatinus imperator pro libitu suo super eos decerneret;
sique uellet, hominium et fidelitatem ab eis reciperet. Hoc autem dux ille iccirco maxime
fecisse uisus est, ut et deuotionem quam erga imperatorem suum habebat res ipsa talibus
indiciis approbaret, eumque sibi uehementius conciliaret. Dux autem Godefredus ducum
omnium primus Constantinopolim uenit, duos dies ante Natale Domini, et prope illam
castra metatus est. Boamundus enim suos expectando, qui eum subsequi satagebant,
pedetentim gradiebatur; proinde callide eos paulatim eundo in dies operiebatur. Imperator
autem in suburbio ciuitatis duci paulo post mandauit hospitium. Armigeri uero ducalis
exercitus, sine qualibet cautela, ad subuehendas paleas uel cetera sibi necessaria, extra
ciuitatem cursitabant. Quippe nondum aliquid de imperatore suspicabantur sinistrum,
utpote qui eis uoluntarius prebuisset hospitium. Imperator uero absconse suis mandauerat
Turcopolis et Pincinatis, quatinus in dies exeuntes inuaderent, et perimerent, et
curiosissime super hoc excubarent. Duci suorum defectus nuntiatus est; et inopinate
Turcopolorum ei patuerunt insidie. Exiuit igitur Balduinus ad suorum protectionem, et, si
posset, ad insidiantium deletionem. Inuenit autem eos insequentes suos, et ex improuiso
incautos inuasit, et superauit, partim occidit; sexaginta quoque ex eis, uiuos
comprehensos, fratri suo duci imperterritus presentauit. Audiens hoc imperator Alexius,
Alexius enim uocabatur ualde iratus, malum exercitui Christi in corde suo indesinenter
machinabatur. Dux de imperatoris furibunda perturbatione certus, precauens in futurum, 
ciuitatem exiuit; et ubi prius sua fixerat tentoria rursus collocauit. Nocte surperueniente
iussu imperatoris inuasa sunt castra ducis et exercitus eius multis lacessitus iniuriis. Dux
autem, sicut erat huiusce rei sagacissimus et bellator acerrimus, excubitores qui tentoriis
excubarent prudenter disposuerat, et unumquemque sibi uigilare mandauerat. Versutias
enim imperatoris non nesciebat. Repulsi sunt quantocius inuasores, et ex illis septem
peremptis, usque ad portam ciuitatis audacter dux fugauit fugientes. Ad tentoria itaque
sua reuersus, fuit ibi pene quinque diebus. Imperator autem interim in eum malum moliri;
dux sollicitius sibi suisque consiliari. Imperator autem ei transitum per ciuitatem regiam
prohibere, dux subsequentium optimatum aduentum expectare. Imperator tandem ut
nichil intentatum relinqueret, erat namque uir perspicax et industrius, sub pacis obtentu
pactus est cum duce, quod si transfretaret brachium, copiosum ei semper mitteret
mercatum, et omnibus indigentibus stipem impertiret necessariam. Tantum de eo
iuramento esset securus. Ideo sic fecit imperator, ut ducem a regione illa cum suis
amoueret copiis; nec posset conuerti superuentorum principum consiliis et auxiliis.
Transiuit itaque dux, imperatori facta et ab eodem accepta identidem promissorum
fidelitate. Boamundus interim in uallem de Andrinopolim uenit, ibique suos concionando
taliter allocutus est:
‘Optimates et commilitones nostri, oportet caute nos omnes dehinc abeamus. Cautela
nobis est pernecessaria, presertim cum pro Deo a nostra peregrinamur patria. Peregrini
pro Deo sumus; Christi milites sumus; a Christianorum penatibus diripiendis manus
rapaces cohibeamus. Tempus erit cum terram hostilem intrabimus, cum de eorum spoliis
opimis ditabimur et letabimur. Christiani quicumque nobis mercatum prestiterint, securi
ueniant et securi redeant. Terra in qua sumus Christianorum est, ideo nobis eam depredari
non licet; tantummodo in illa pro benedictione cibaria capiamus; nec ultra quam usus
uiuendi postulat fratrum suppellectilem discerpamus. Vos autem, proceres nostri,
familiares nostri, qui expeditiores estis, de peditibus uigilantius procurate, et ne deficiant
in uia, eos expectando maturius procedite; et tentoria uestra tempestiue figite. Et
quoniam, Deo gratias, opulentiores estis, opes uestras pro elemosina pauperibus
effundite: Deum ante oculos presentem semper habete.’
His dictis, heros prudentissimus conticuit, et castra moueri de ualle precepit. Tandem
peruentum est Castoriam, in qua Nathale Domini sollemniter peregerunt, ibique per
aliquot remorati sunt dies, quesitumque mercatum habere non potuerunt. Pretendebant
enim homines ciuitatis illius eos nequaquam peregrinos, sed gladiatores et tirannos.
Compulsi sunt ergo, inedia cogente, boues, equos et asinos rapere, et si quid quod mandi
posset conuenientius inueniebatur. Eggressi subinde de Castoria, castra metati sunt in
Palagoniam. Castellum autem hereticorum ibi erat munitissimum, abunde bonis omnibus
refertum. Quod undique aggressum, habitatoribus eiusdem cum eo combustis, omnino
pessumdederunt, hereticis nimirum inimicantes. Omnes siquidem illi uiatores, Iudeos,
hereticos, Sarracenos equaliter habent exosos, quos omnes appellant inimicos Dei.
Castello igitur illo radicitus diruto, extinxtisque omnibus eius habitatoribus, tentoriis
collectis peruenerunt ad flumen Bardarum. Quod Boamundus cum parte sui exercitus
pertransiuit; pars etenim, comes uidelicet de Rosinolo cum fratribus suis, remansit.
Homines autem imperatoris qui, uias obsidentes, palantes explorabant, uidentes
exercitum diuisum, impetu facto irruerunt in comitem et in suos, sperantes se in eos
indifficulter preualituros, exercitu duntaxat a se disgregato. Quo Tancredus siue per
legatum siue per tumultum cognito, nec dum enim multum alii ab aliis aberant, rapidum 
calcaribus urgens cornipedem fulmineus aduolat; et fluuio qui intererat euadato, sed
potius enatato, festinum comiti contulit presidium. Duo siquidem millia militum
Tancredum subsecuti sunt, qui similiter amne transito eis auxilium prebuerunt. Qui
confestim, preter spem Turcopolorum, ipsis preualuerunt, et eos de prelio fugauerunt, et
de fugatis gloriose triumphauerunt. Nonnullis autem peremptis, plures apprehensos
uinctos presentauerunt Boamundo. Qui eos percuntatos quare tam crudeliter sue
resisterent expeditioni, presertim cum suo non inimicaretur imperatori, ipsis
respondentibus audiuit.
‘Nos in roga imperatoris locati, nichil aliud quam quod ipse imperat possumus.’
Boamundus autem imperatori indignatus, se ipsum tamen reprimens, eos quidem
impunitos <dimisit>; sed ne suis de cetero nocerent interminando eos compescuit.
Dixisse tamen suis familiaribus putatur.
‘Nos transituri per imperatorem, tumorem animi compescamus; et ne eum iniuste
exacerbemus, prout possumus, euitemus. Extreme imperitie genus est, hominem ibi totum
efflare spiritum, ubi commotus animus nullum habebit effectum. Porro prudentie modus
est potestatiuum hominem se ipsum dissimulare, ubi potentie sue nequit satisfacere.
Prudentia est in tempus differre quod continuo non possis explere. Rursus socordie et
ignauie redarguendus est qui cum ultra non possit, intonat minis; cum uero possit, illate
obliuiscitur improbitatis; si possumus, imperatorem beneficiis superemus; sin autem,
mala nobis illata equanimiter dissimulemus.’
Hec ait, et iram animi tacitus continuit. Hoc bellum factum est quarta feria in capite
ieiuniorum. Nulli dubium quin illa die peregrini inuiti pugnauerint, nisi quod se
defendendi necessitas eis incubuit. Interea imperatoris legati obuiauerunt Boamundo;
Boamundus enim suos ad eum iam direxerat, qui eum per terram illam secure deducerent,
et eis ubique mercatum impenderent. Misit autem ad hoc quemdam suum corpalatium,
sibi ualde familiarem, hominem admodum sollertem. Iste semper preibat, et ex
imperatore regionarios allocutus, forum rerum uenalium semper eis preparabat. Ad
quoddam uentum est castellum, quod, quia frumento, caseo, uino et oleo redundabant,
aggredi contendebant. Castellani siquidem neque eis mercatum preparabant, et in tantum
eos uerebantur, quod neminem euorum recipiebant. Boamundus autem illud uiriliter
prohibuit, ne forte imperator in eo aliquid inueniret perperam; licet ei Tancredus et alii
multum in faciem restiterint. Preualuit tamen <sententia> prohibentis. Mane facto,
obuiam ei exierunt castellani cruces pre manibus gestantes, et indulgentiam deprecantes;
et ei quecumque placuissent offerebant. Ille autem libenter eis indulsit et pertransiuit.
Venit uero ad ciuitatem que Serra dicitur; et ibi sufficiens habuerunt mercatum.
Boamundus tunc prudenter egit, quoniam cum duobus Corpalatiis sine qualibet
amaritudine concordatus est; et amicissimi in die illa facti sunt. Pro illorum denique
amicitia cuncta reddi iussit animalia, que sui rapuerant, quecumque fuerunt inuenta.
Corpalatii autem hominibus omnia, quorum fuerant, reddiderunt. Luctus itaque
plangentium uersus est in gaudium. Denique, prout tempus poscebat, de loco in locum
castra metati sunt, et usque Rusam ciuitatem uenerunt; ibi quecumcque necessaria erant
sufficienter comparatis, Grecorum quippe gens Boamundum uidere inhianter desiderabat,
suos tetenderunt papiliones, feria quarta ante cenam domini. Boamundus ibi sua gente
dimissa cum paucis ad imperatorem loqui profectus est, suisque dixit hominibus:
‘Modeste uos agite: ego uos preibo, uobis transitum preperaturus. Vos autem moderanter
appropinquate ciuitati, et omnia sapienter agite.’ 
Tancredus autem, <caput> et princeps militie Boamundane, uidens Christianos in
expeditione pauperatos et mendicos, eis in immensum condoluit; et illos, qua cibaria
inuenirent, per aliam uiam conducere cogitauit. Inuenerunt in uallem ubere glebe
gaudentem, et nutrimentis corporalibus refertam; ubi pascha domini celebrauerunt.
Imperator audiens, quem nimium uerebatur, aduenisse Boamundum, frequenter enim de
prudentia et audacia eius audierat; ipseque semel et iterum cum patre suo Guischardo
pugnauerat et superauerat. Honorifice suscepit eum, et extra ciuitatem, prout utrumque
decebat, copiose procurauit. Dum autem imperator de colloquio Boamundi precepisset,
dux Godefredus Constantinopolim, suis ultra Brachium relictis, redierat, quoniam
imperator, ut ei pepigerat, mercatum nullum transmittebat. Episcopus quoque Podiensis
et Sancti Egidii comes, sua iterum post se intermissa multitudine, aderant. Imperator a
suis accepto consilio, gens quippe grecorum multum callet inconsiliis, heroas singulos
per internuntios allocutus est; quatenus ei omnes, et hominium et fidelitatem facerent, et
sic securi transfretarent. Optimates enim regie ciuitatis sibi precauentes, ne forte Franci
congregati in eos insurgerent bonisque suis eos priuarent, illud imperatori consuluerant,
ut saltem taliter a Francis securi uiuerent. Franci siquidem omnino periurium uitant. Hec
imperator ingeniose querere. Franci uiriliter negare. Franci pretendere se iuramentum
nulli nisi Deo debere, cui milites erant in uia. Ad hec imperator transitum abdicare. De
cetero, et mercatum et conductum polliceri, seque ipsum post eos iturum, et eis cum
omnibus copiis suis subuenturum affirmare. Angustiabantur Franci, iuramentum facere
renuentes, presertim cum Greci aliter eis meatum nequaquam consentirent. Quid
facerent? Contra Christianos pugnare nolebant; transitum habere pacifici non poterant;
imperfecto ad quod ierant negotio, ad propria regredi abominabantur. Tandem multis
compulsi necessitatibus in hanc deuenere sententiam, pollicitationibus imperatoris
aliquantulum allecti: quatenus eo tenore satisfacerent imperatori, si ipse de quibuscumque
eis promittebat eis iurari preciperet. Quod ita totum factum est. Iurauerunt igitur Alexio
imperatori uitam et honorem, quod neutrum ei auferrent, quo ad ipse quod iurabat bona
fide teneret. Comes autem Sancti Egidii plus aliis renitebatur; immo, quomodo de
imperatore suos ulcisceretur, irrequietus cogitabat. Preualuit tamen communis heroum
sententia; et ab hac intentione animosum comitem reuocauerunt. Iurauit itaque, sed ad
hominium nequaquam deductus est, dixit enim se malle mori, quam hominium faceret
imperatori. Dicunt Grecis sacramentum comitis satis fuisse, quandoquidem illud quod
amplius exigebant extorquere non potuerunt. Preceptum est igitur ilico de nauigio.
Tancredus interim cum exercitu sibi commisso aduenerat. Audiens itaque quod imperator
iuramentum a maioribus natu exegerat, cum Richardo de Principatu inter plebeios
delituit; pupibusque acceleratis, properus pertransiuit. Boamundus tamen suis
transfretaturis succincte dixit:
‘Maturate gradum, nec aliquid incaute faciatis, demorabor adhuc de mercato locuturus, ne
aliquid inconsulte fecisse uideamur. Vos prudenter ambulate, nec nimis remisse nec
insipienter militate. Plerumque contingit ut quorumdam insipientia sapientium causus
impediat. Videte igitur quomodo caute ambuletis omnes et singuli, et alius alium attentius
commonete.’
Hec ait, et de transitu festinanter mandauit. Ecce iterum legationes episcopi Podiensis
pariterque comitis aderant Tolosani. Remansit itaque comes cum sua gente, donec ei et
Boamundo satisfactum est de mercato. Dux Godefredus cum aliis Nichomediam uenit,
ibique cum Tancredo tribus diebus fuit. Cognitoque quod nulla, qua tot et tante gentes 
possent procedere pateret uia, misit dux qui rupium et montium complanarent precipitia,
hominum tria millia. Qui, acceptis securibus asciis et uidulis aliisque multimodis
ferramentis ad carecta et frutecta stirpanda, ad prerupta montium coequanda, uiam
exercitui preparauerunt; positisque in altum signis, que subsequentes agnoscere possent
ne forte deuiarent, uenerunt Nicheam, pridie nonas Maii. Nichea autem totius Romanie
caput est. Castris itaque metatis locatisque tentoriis, obsessa est Nichea, que ciuitas est
munitissima: utpote quam ostentabant inexpugnabilem in coelum porrecta menia
lacusque adiacens, ciuitatem a latere cingens. Passi sunt igitur ibi Christiani
<calamitosam> panis inopiam: ita ut, si quando panis unus inueniebatur, uiginti uel
triginta denarios emeretur. Nondum enim mercatum ad eos ab imperatore fuerat
directum. Sed Deo de suis procurante, uenit confestim Boamundus copiosum terra
marique deducens mercatum.
Facta est itaque inopina et repentina uictualium ubertas in tota Christi militia. In die
Ascencionis dominice, aggressi sunt ciuitatem expugnare, et contra muralem altitudinem
machinas ligneas erigere. Per duos igitur dies infestantes acriter ciuitatem, conati sunt
etiam murum suffodere. Gentiles qui intus erant, econtra uiriliter instare, muros
penatesque suos magna ui defensare, lapides et spicula dirigere, clipeis se protegere, et
superuenienti telorum nimbo se audacter opponere. E regione Galli nichil intentatum
relinquere, consertorum testudine scutorum se occultare, et sic iaculorum ingruentiam
deuitare, et sic per sepe fatiscentes obsessos lacessere. Ciues interim, missis nuntiis,
neque siquidem, qua lacus extendebatur, ciuitas obseruari poterat, a contribulibus et
confinibus suis adiutorium conuocauerunt, dicentes;
‘Accelerate, per meridianam portam, nichil formidantes, ingressuri. Porta enim, inquiunt,
meridiana adhuc ab omni uacat obsidione.’
Ipsa autem die, porta eadem comiti Tolosano et Podiensi episcopo, sabbato scilicet post
ascensionem domini, commissa fuit: nam eadem die uterque aduenerant. Comes itaque
Sarracenis secure accurrentibus ex improuiso armatus obuiauit, et eius exercitus totus in
armis speciosus; et omnes signo sancte crucis confisi, barbaram uiriliter reppulerunt
stoliditatem. Que gens, non paucis suorum amissis, in fugam turpiter uersa est et a
Francis indifficulter superata. Comes itaque cum magno tropheo, ea die, tentoria sua
ingressus est. Ciues obsessi rursus alios direxere nuntios, qui et de auxilio loquerentur, et
spem pugne et certitudinem uictorie iurando testarentur. Veniebant igitur cateruatim
congaudentes, et uictoriam in manibus autumantes, et de spoliis inimicorum diripiendis
iam letantes. Afferebant itaque suos unusquisque funiculos, quibus uinctos ad sua
captiuatum ducerent Christianos. Confidebant namque, et in magnis nationum
congregatarum copiis, et in sue uiribus animositatis. Paruipendebant etiam gentem
Christianam, utpote et itineris longinquitate molestatam, et fame et siti multisque <aliis>
incommoditatibus profligatam. Ex montium igitur cacuminibus incaute conglobati
descendebant, et ad ciuitatem usque discurrere satagebant. Quibus iterum obuiantes
Franci, Franci siquidem, nichil negligentes, uias omnes obseruabant, eos rursus
inuaserunt, rursum superauerunt, rursum fugauerunt; multis autem internicioni deditis
uictoriosi redierunt. Attulerunt etiam plurima cesorum capita, que fundibalarii
proiecerunt in ciuitatem, ad obsidentium exultationem ad obsessorum conturbationem.
Non tamen gentiles minus animosiores Christianis resistebant: sed modo de
propugnaculis iacula dirigere, muros defendere; modo progredientes, ipsa castra
perturbare. Contra comes et Podiensis episcopus homines ordinauerunt, qui turrem, que 
tentoriis suis porrecta preminebat, incessanter suffoderent; et infractis uiribus operi
iniuncto insisterent. Aggressi itaque ciuitatem, colonos rebellantes balistis et arcubus et
fundis deterrentes, grandinem etenim superuenientia tela putares, homines preparatos ad
murum usque direxerunt; et ne quid eis mali possent oppidani moliri, sagaciter eos
tuebantur. Suffoderunt itaque turrem radicitus, immissisque lignis, et igni in muro
terebrato succenso, indemnes redierunt ad suos. Ignis extemplo lignis preualuit. Quibus
combustis, turris dependens extabuit; et per rimas dehiscens, ruine machina tota
succubuit. Sed quoniam nox erat, non potuerunt nec uoluerunt Christiani contra urbem
preliari, quod mane futuro se facturos disponebant. Dilatio autem ipsa multum obsessis
profuit, multum uero Christianis obfuit. Nocte siquidem gentiles murum irrequieti
reedificauerunt; noctemque illam insomnem duxerunt, in nullo pigritantes, sed de ciuitatis
sue tuitione se inuicem cohortantes. Facto diluculo, Franci de inopina muri reedificatione
uehementer admirati sunt, et eorum irrequietudinem laudauerunt; et tamen, quia diutius
ibi morari compulsi sunt, doluerunt. De repente siquidem maceriam eo usque
inaltauerunt, ut Christiani eos ex illa parte neutiquam nocere possent. Cassatus itaque
Christianorum labor hoc modo fuit, quibus illa meniorum suffossio nichil profuit. Ecce
aduenerat comes de Normannia, comesque Stephanus, necnon et Rogerius de Barnauilla
et alii quam plures. Isti omnes urbem obsederunt, tentoria sua prope locantes. Ex una
parte obsederant eam Boamundus et Tancredus. Iuxta quos dux Godefredus, deinceps
autem comes Flandrensis, uir quidem strenuus et miles audacissimus. Iuxta hunc etiam
Robertus Normannus. A porta uero meridiana, Tolosanus et Podiensis, ut dictum est,
excubabant. Ita circumcirca eam uallauerant, quatinus nemo uel ingredi uel egredi posset,
nisi qua lacu ciuitas cingebatur. Per lacum etenim, Christianis uidentibus, securi
nauigabant, sibique necessaria nauigio deuectabant. Porro Christi militia taliter urbem
obsederat. O castra speciosa, o tentoria imperiosa. Quis unquam similia uidit tabernacula?
Cesset illa adulabilis fabula de Troia; uilescant illa Pelasgorum tentoria; obscurentur
ulterius procerum illorum actus et nomina. Illic Ulixes suam exercuit astutiam; Aiax
suam ostentauit audaciam; Achilles suam manifestauit duritiam. Hic Christiani
columbinam pretendebant simplicitatem, et in armis mundam et gloriosam exercebant
militiam. Mundi moribus, uegeti corporibus, animosi pectoribus militabant. Quippe
animabus suis precauebant; carnisque uoluntatibus et uoluptatibus omnia illicita
abdicabant. Fulgebant in armis, maxime in morum ornatu erant decentissimi. Fateor, et
uerum fateor, quoniam, si Balaam huic tam formose speculationi adesse meruisset,
tentoria ista tentoriis Israeliticis preposuisset. In castris siquidem Christianis, nec Finees
Madianitem, quam pugione confodere debuisset, inueniret; nec serpens malignus, quem
pro malignitate sua torreret, haberet. Ut breuiter dicam, militia illa ecclesie formose instar
erat et forma, ut de tali non temerarius Salomonem decantasse autumauerim. Ecce tu
pulchra es amica mea, sicut tabernacula cedar, sicut pelles Salomonis. In ista siquidem
expeditione duces ipsi militabant, ipsi duces excubabant: ut nescires quid dux a milite,
quid miles differet a duce. Preterea ibi erat tanta rerum omnium communitas ut uix
aliquis aliquid sibi diceret proprium; sed, sicut in primitiua ecclesia, ferme illis erant
omnia communia. Lupanar et prostibulum omnino a castris suis procul eliminauerant, et
potissimum de morum honestate disceptabant. Ibi tamen cum hominibus mulieres
cohabitabant, sed uel in coniugio uel in legali ministerio. Si quis enim alicuius
conuincebatur inhonestatis, uel in faciem, ut ceteris metus incuteretur, castigandus
increpabatur, uel grauiter de eo uindicabatur. Cotidie siquidem de continentia 
sermocinabantur episcopi, et omne scortum et abusum de medio castrorum
abominabantur. Opponebant se certatim castrenses illi, pro fratribus, inimicorum gladiis;
et mirum in modum letabantur, si mori mererentur prout ulciscendis proximorum iniuriis.
O super omnes regiones extollenda Gallia, quam pulchra tabernacula tua ecce in
Romania. Ab occidentali Europa armata iter arripuisti; et in Asia tentoria tua et
conopeorum tuorum paxillos collocasti. Conseruet, ac perennet Deus hanc bone
uoluntatis tue unanimitatem: quatinus tuta procedere possis ad quam suspiras Ierusalem.
Turci interim et pro ciuitate defensanda desudabant, et a meniorum restauratione
nullatenus quiescebant. Terra undique obsessi, lacui uictualia subuecturi secure se
committebant. Ibant et redibant, Christianis uidentibus, nec eis nocere poterat Francorum
quantuslibet exercitus. Sed quis eorum sollicitam euasit sollertiam? Franci, uiri per omnia
prudentissimi, consilium acceperunt, quatenus oppidanis auferrent etiam lacum.
Direxerunt itaque legationem suam Constantinopolim, que uocabulo antiquiori Bizantium
dicta fuit: unde et adhuc monete ciuitatis illius denarios bizanteos uocamus, quatinus
imperator imperio potestatiuo nauigium copiosum Ciuithot dirigeret, ubi portus erat
opportunus; et quoniam nocuit differe paratis, nullas in remittendo innecteret moras.
‘Insuper, inquiunt, boues et plaustra nobis transmitte, ad rates per montana et siluas ad
lacum usque subuehendas. Si enim taliter egeris, ciuitatem Nicheam, quam obsedimus,
quam tibi Turci uiolenter abstulerunt, indubitanter recuperabis. Nullum enim habent
effugium, si suum eis interdicemus nauigium.’
Ex imperatoris precepto, et boues festinanter adducti sunt, et naues ueliuole portum
Ciuithot appulerunt; Turcopolis etiam imperatoris affuerunt. Scaphe carrucis superposite,
bobus huic operi ministrantibus, usque ad crepidinem lacus magno labore deducte sunt.
Ea uero die noluerunt eas in lacum impingere, quia commodius duxerunt noctem
expectare. Hoc autem ideo fecisse uidentur, quatinus ex improuiso ciuitati per lacum
approximarent, nauigiumque castellanorum, dum nescirent, diriperent. Sole ruente
nocteque terris incumbente, naues in lacum impegerunt, easque Turcopolis mandauerunt.
Crepusculo diei albescente, lacum sulcantes, ordinate tendebant puppes ad ciuitatem.
Ciues lacum nauibus opertum eminus aspicientes, mirabantur; et si forte sibi ueniret
adiutorium suspicabantur. At postquam fides eis facta est naues illas contra se preparatas,
neque nauigio suo, sicut heri et nudiustertius, ullus patebat de cetero commeatus,
diriguere metu, et exangues facti desperauerunt. Repentino siquidem casu perturbatis,
preter spem omnia contigerant. Rebellando etiam nequaquam ulterius resistere poterant,
super quos confluxerant gentes innumere. Urbi, terra lacuque obsesse, nulla spes erat
salutis. Nullus locus effugii, preter quod omnibus adiacet uictis dedecus deditionis.
Exterrebant eos arma igcognita, et ipse fulgor armorum obsessos exanimabat. Nouerant
Francorum gentem ferocem et bellicosam, nec eos ab incepto desistere, donec eis omnia
pro uoto contigerint, sciebant eos penitus immisericordes, quos ipsi exacerbauerant,
gentis sue peremptores. De imminenti ergo tractantes periculo ad imperatorem dirigunt,
utque sibi sub lege deditionis respondeat satisfaciunt.
‘Securos, inquiunt, faciat nos imperatoria fides tua non uiolanda, de familiaribus et
substantiolis nostris; urbemque deditam suscipe pacto tue protectionis. Impune iubeas
recedamus, urbemque tuam tibi reddemus. Tuere nos ab istis carnificibus qui adhuc te
grauiter infestabunt, tuisque fac nos presentari conspectibus. Obtemperabimus tuis
mandatis, si nostris eque respondebis uoluntatibus. Liceat nos tibi seruire, liceat nos uiuos
in tuum imperium uel in tuum caput insurgentes dimicare. Ne nobis imputes, quoniam 
dum licuit contra te pugnauimus, quia tunc lege belli uiuebamus. Fac nos tibi obnoxios
uita concessa; ex inimicis prepara nos seruos tibi deuotos. Si quod absit, posthac nos tibi
senties ingratos, ingratitudini nostre, plexis corporibus, et tandem capitibus amputatis,
digna repende. Tanto siquidem erimus tibi fideliores, quanto parturies nos beneficiis tuis
obnoxiores. Larga liberalitas imperatoris parcat uictis, debellet superbos.’
His imperator auditis, Christianorum profectui, ut postea rei probauit euentus, occulte
inuidens, obsessorumque legationi satisfaciens, satellitibus suis imperauit, quatinus et se,
et sua dedentes, Constantinopolim impunitos deducerent, deque ciuitate seruanda curiosi
procurarent. Iuxta preceptum imperatoris omnia facta sunt, et ciuitas reddita est; gensque
gentilium ad urbem imperatoriam indemnis deducta est. Quam, ut dictum est, non modo
captiuitatis, sed honorificentia libertatis suscepit imperator, magnisque dapsilitatibus
educatam honorauit. Hoc autem iccirco fecisse dicitur, quatinus et liberatos sibi affectaret
aliosque ad deditionem inuitaret, eosque contra Christianos tempore opportuno animaret,
ac per eos, in quibusdam inuidebat, occasione se prebente, rebellaret. Pauperibus tamen
Christianis multa largitus est donaria, ut taliter quod apud se occultabat clandestino
dissimularet figmento, seque suaque commenta in futurum per competentes reseruaret
machinationes. Ciuitate reddita, Christianorum gens ab obsidione secessit. Mortui sunt ibi
multi Christiani, alii fame, alii gladio, alii quolibet exterminio. Hos autem omnes
existimabant felici laureatos martirio, quoniam pro fratrum compassione sua corpora
tradiderunt. Gentilium etiam, pro uariis bellorum euentibus, pro ingruentibus
incursitantium infortuniis, multa trucidata uideres corpora, multa passim repperires
inhumata cadauera. Per septem hebdomadarum circulum tresque dies, ibi Christiani
demorati sunt; et capta seu magis reddita ciuitate, pedem alias direxerunt. De non
publicandis etenim ciuitatis illius penatibus imperator mandauerat. Noluissent etiam ibi
tot dies expendisse, quoniam rebus suis multisque diebus incassum expensis, ut
uidebatur, imperatori totum immolauerant, quod uel sanguinem suum effuderant, uel
quod quas attulerant facultates in immensum attenuauerant; nec etiam, que multimodis
mortibus acquisierant, spoliis opimis gratulabantur. Penitebat igitur eos longe obsidionis,
quandoquidem non dominati sunt urbi, more subjugate ciuitatis. Nam, si saltem
publicarentur facultates inimicorum, et paupertas egenorum temperaretur, et absumpte
aliquantulum resarcirentur impense. Non igitur equanimiter Alexii mandatum pertulerunt;
et tamen, quia tunc nichil proficerent, in tempus siluerunt. Hic primum patuit odiorum
seminarium, hic compertum est inimicitiarum fomentum. Hic discordiarum ceperunt
incentiua pullulare, hic simultatum simulacra uisa sunt succrescere. Nam, quoniam
Alexius non recte contra eos egerat, ipsi contra eum de ultione cogitabant. Hic igitur
primus liber claudatur, ubi prima ciuitate deuicta, quamuis ea pro uoto potiti non fuerint,
Christianus alias militatum ire disponit exercitus. Vadant interim Christiani, jnosque ad
inceptum opus accingamur, cum luce surgentis aurore.